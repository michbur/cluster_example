Zgłaszający: Małgorzata Wnętrzak, Zakład Genomiki, Wydział Biotechnologii, Uniwersytet Wrocławski

Opiekun naukowy: Paweł Błażej, Zakład Genomiki, Wydział Biotechnologii, Uniwersytet Wrocławski


Powszechnie uważa się, że głównymi czynnikami wpływającymi na zróżnicowane użycie kodonów synonimicznych są mutacje i selekcja związana z efektywnością translacji. Jednakże zróżnicowane użycie kodonów synonimicznych może być również „produktem ubocznym” selekcji na poziomie aminokwasów i wynikać ze złożonych interakcji pomiędzy substytucjami nukleotydów i selekcją na niesynonimiczne zamiany kodonów. Celem naszego projektu jest sprawdzenie istotności i siły procesu selekcji na poziomie aminokwasów w relacji do zróżnicowanego użycia kodonów synonimicznych zarówno dla kanonicznego kodu genetycznego jak i dla alternatywnych kodów genetycznych i porównanie otrzymanych wyników.

Przygotowaliśmy model mutacyjno-selekcyjny i dla każdego kodu genetycznego chcemy przestudiować około 90 000 rozkładów stacjonarnych nukleotydów generowanych przez różne presje mutacyjne, które połączyliśmy z procesem selekcji niesynonimicznych kodonów, w oparciu o różnice w wartościach fizykochemicznych właściwości kodowanych aminokwasów. Dodatkowo przygotowaliśmy algorytm ewolucyjny, którego zadaniem jest znalezienie warunków (presji mutacyjnych) w których badany przez nas efekt selekcji na poziomie aminokwasów ma największy wpływ na zróżnicowane użycie kodonów synonimicznych. 

Z poprzednich badań prowadzonych tylko dla kanonicznego kodu genetycznego wynika, że efekt działania selekcji na poziomie aminokwasów na częstość używanych kodonów synonimicznych jest istotny oraz silnie skorelowany z rozkładem stacjonarnym nukleotydów. Efekt jest widoczny przy presjach mutacyjnych generujących więcej adeniny i tyminy niż guaniny i cytozyny. Interesującym wydaje się więc zbadanie tego samego efektu dla alternatywnych kodów genetycznych, porównanie wyników i określenie cech kodów, dla których istotność wpływu selekcji na poziomie aminokwasów na zróżnicowanie użycia kodonów synonimicznych jest największa i najmniejsza. 

Szacowany czas trwania obliczeń i liczba węzłów: 120 godzin przy 40 węzłach.
